\chapter*{Úvod}
\markboth{Úvod}{Úvod}
\addcontentsline{toc}{chapter}{Úvod}
V tomto momente, ako práve čítate tento text, prebieha okolo nás množstvo procesov, ktoré zabezpečujú fungovanie dnešnej spoločnosti bez toho, aby si to človek vôbec uvedomoval. Ťažko povedať, či si ešte dokážeme predstaviť život bez týchto vymožeností. O čom je reč? Distribúcia elektrickej energie, pitnej vody, plynu, separácia 
odpadu či čistenie odpadových vôd alebo každodenný prísun potravín, liečiv, pohonných hmôt, oblečenia atď. Asi je zrejmé, že takto by sme mohli pokračovať ešte veľmi dlho. Čo sa však snažíme ozrejmiť je, že väčšina týchto procesov je nejakým spôsobom automatizovaná, čo nám umožňuje vykonávať daný proces efektívne, kvalitne a hlavne bezpečne~\cite{spautz:automat_pros:1994}. 

Základným kameňom väčšiny pokročilejších metód automatizácie je matematický model zariadenia. V princípe existujú dva prístupy k matematickému modelovaniu. Prvý prístup je založený na fyzikálnych zákonoch, ktorý vedie k takzvaným mechanistickým modelom. Problémom takéhoto modelovania je, že s rastúcimi požiadavkami na kvantitu, kvalitu, bezpečnosť alebo efektivitu, rastie aj zložitosť priemyselných procesov --- jednak štruktúra zariadenia a jednak stupeň automatizácie --- čo vedie ku komplikáciám. Nehovoriac o tom, že takýto prístup je časovo a aj finančne veľmi náročný. Druhý prístup vychádza z analýzy a identifikácie veľkého množstva nameraných procesných údajov, čo vedie k dátovým modelom. Dátové modely sú jednoduchšie na konštrukciu, avšak môžu so sebou prinášať neistoty v podobe nesprávnej štruktúry modelu alebo parametrov. Tieto neistoty sú najčastejšie spôsobené vplyvom chyby merania~\cite{evans:data_modelling:1992}.

Existuje viacero metód, ktoré dokážu spracovať zašumený signál, a každá z nich so sebou nesie určité nevýhody. Napríklad metóda najmenších štvorcov predpokladá, že šum merania má normálne rozdelenie a ak tento predpoklad nie je dodržaný, môže viesť k nesprávnym výsledkom~\cite{martin:lsq_method:2012}.

Garantovaný odhad parametrov (GOP) je metóda, ktorá obchádza problém poznania rozdelenia náhodných veličín a namiesto toho predpokladá ľubovoľnú ale ohraničenú chyba merania. Výsledkom identifikácie pomocou GOP sú intervalové odhady parametrov modelu, ktoré zabezpečia, že nameraný výstup procesu sa bude nachádzať v rozmedzí stanovenej chyby merania~\cite{paulen:gpe:2017}.  

Tu sa ponúka otázka, či by nebolo možné opísať komplikované zariadenie jednoduchším mechanistickým modelom a vzniknuté rozdiely od skutočného zariadenia doplniť dátovými modelmi. Ako bolo ukázané vo viacerých vedeckých publikáciach, takéto hybridné modely je možné skonštruovať a využiť ich v rôznych oblastiach automatizácie~\cite{hamilton:hybrid_modeling:2017, hernandez:economics_opt_w_mismatch:2019}.

Hlavným predmetom tejto práce je ukázať ako možno skonštruovať hybridný model využitím metódy garantovaného odhadu parametrov a aplikovať ho pri ekonomickej optimalizácii dynamického procesu prietokového biochemického reaktora. Pomocou metódy GOP identifikujeme dátové časti hybridných modelov, ktoré budú dopĺňať rozdiely v koncentrácii substrátu alebo biomasy medzi zariadením a nepresným mechanistickým modelom.

Biochemické reaktory sa považujú za dôležitú súčasť chemického priemyslu. Široká škála dôležitých zlúčenín ako farmaceutické produkty, rôzne polyméry alebo produkty potravinárskeho priemyslu sa vyrábajú pomocou určitého fermentačného média (rôzne baktérie, kvasinky, vláknité huby alebo enzýmy) za prísne stanovených podmienok v biochemickom reaktore~\cite{srinivasan:chemostat_opt:2003}. Na druhej strane, biochemické reaktory vykazujú širokú škálu dynamického správania a ponúkajú veľa problémov s modelovaním v dôsledku prítomnosti živých organizmov, ktorých rýchlosť rastu je opísaná komplexnými kinetickými výrazmi~\cite{psichogios:hybrid_process_model:1992}. Z týchto dôvodov predstavujú biochemické reaktory zaujímavú oblasť na štúdium.

Diplomová práca je rozčlenená na tri väčšie kapitoly --- garantovaný odhad parametrov, hybridné modelovanie a jeho využitie v praxi a výsledky výskumu. Prvá časť sa zaoberá problematikou identifikácie dátových modelov pomocou tejto metódy. Dôkladne sme rozobrali identifikáciu FIR a ARX modelov a na konci kapitoly sme uviedli aj praktické ukážky. V ďalšej kapitole sme zhrnuli informácie ohľadom hybridných modelov a ich aplikácii pri optimalizácii dynamických systémov. Posledná časť kapitoly hybridného modelovania sa venuje problematike optimalizácie prietokového biochemického reaktora. Jej výsledky sme uviedli v poslednej kapitole.
